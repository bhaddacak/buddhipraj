---
layout: default
title: การคิดอย่างมีเหตุผล
parent: ความรู้จำเป็นเบื้องต้น
nav_order: 20
last_modified_date: 2023-05-27 12:00:00 +0700
---

# {{ page.title  }}
{: .no_toc }

<details open markdown="block">
<summary>สารบัญ</summary>
- TOC
{:toc}
</details>

เนื่องจากการคิดอย่างมีเหตุผลหรือ critical thinking มีเนื้อหาสาระที่ต้องเรียนรู้มาก และผู้ที่ผ่านการศึกษาในระดับอุดมศึกษาถูกคาดหวังว่าจะจบไปพร้อมด้วยทักษะอันนี้ นั่นคือในทางทฤษฎีเราควรจะมีความสามารถที่จะคิดอย่างมีเหตุผลมากขึ้นเมื่อเรามีการศึกษาที่สูงขึ้น แต่ความเป็นจริงไม่ได้เป็นอย่างนั้นเลย เราพบอยู่บ่อยครั้งว่าแม้กระทั่งผู้ที่จบปริญญาเอกกลับมีความเชื่อที่งมงายในบางเรื่อง การพัฒนาทักษะการคิดอย่างมีเหตุผลจึงมีความสำคัญเร่งด่วนต่อคนทุกคนในสังคม ประเทศอื่นที่เขาพัฒนาแล้วล้วนมีประชาชนที่รู้จักและให้ความสำคัญต่อการคิดอย่างมีเหตุผลทั้งสิ้น

การสอนให้บุคคลคิดอย่างมีเหตุผลเป็นเรื่องยากเพราะตัวบุคคลเองจะต้องเห็นความบกพร่องของการใช้เหตุผลของตนและมีความตั้งใจที่จะพัฒนาให้ดีขึ้น นั่นเป็นสิ่งที่เกิดขึ้นกับคนจำนวนไม่มากนักในสังคม ผู้เขียนจึงหวังว่าบทความนี้จะช่วยจุดประกายให้ทุกท่านที่สนใจเริ่มตระหนักถึงความสำคัญในเรื่องนี้

## นิยาม
เราจะเริ่มด้วยคำนิยามเชิงวิชาการที่ใช้กันมากที่สุดโดย Robert Ennis ดังนี้

> Critical thinking is reasonable, reflective thinking that is focused on deciding what to believe or do.[^ennisdef]
>
> การคิดอย่างมีเหตุผล คือ การคิดที่ต้องตรึกตรอง (reflective) มีเหตุมีผล (reasonable) โดยมีเป้าหมายที่จะตัดสินใจว่าสิ่งใดควรเชื่อหรือควรทำ

[^ennisdef]: อ้างใน Alec Fisher, 2011, *Critical Thinking: An Introduction*, 2nd ed., Cambridge University Press, p. 4.

คำจำกัดความข้างต้นนั้น สั้น ตรงไปตรงมาและชัดเจน ครอบคลุมหัวใจของการคิดอย่างมีเหตุผลไว้อย่างครบถ้วน (อย่างน้อยก็ครบถ้วนในเรื่องที่เกี่ยวกับศาสนา) กล่าวคือ การคิดอย่างมีเหตุผลจะต้องผ่านการตรึกตรองอย่างถ้วนถี่ ไม่ได้ปล่อยไปตามความคุ้นชินเดิม ๆ หรือตามแต่คนหมู่มากจะนำพาไป อีกทั้งการคิดนั้นจะต้องมีเหตุมีผล มีที่มาที่ไป ไม่วิปริตทางตรรกะ และอ้างอิงข้อเท็จจริงที่เชื่อถือได้ ผลที่ได้จากการคิดดังกล่าวจะเป็นตัวตัดสินว่าสิ่งใดควรจะรับมาเป็นความเชื่อหรือการปฏิบัติของตน

ยกตัวอย่างให้เห็นภาพง่าย ๆ จากประเด็นที่ว่า เราควรจะเชื่อว่าโลกใบนี้กลมหรือแบน? ถ้าไม่มีใครบอกเรา เราก็มักจะเชื่อตามสิ่งที่เราเห็น นั่นคือ เด็ก ๆ ที่ยังไม่ได้เรียนรู้อะไรมักจะเชื่อว่าโลกเรานี้เป็นแผ่นดินผืนใหญ่ที่แบนราบ เพราะมันปรากฏต่อสายตาอย่างนั้น แม้นักคิดคนสำคัญในอดีตก็เชื่ออย่างนั้น อย่างเช่น Thales (c. 600 BC) นักปรัชญาชาวกรีกเชื่อว่าโลกคือแผ่นดินแบนกว้างลอยอยู่บนน้ำ พระพุทธเจ้า (c. 500 BC) ก็น่าจะเชื่อว่าโลกแบนโดยมีศูนย์กลางเป็นภูเขาใหญ่ (สุเมรุ/สิเนรุ) ดังคำบรรยายที่ปรากฏอยู่ในคัมภีร์

ต่อเมื่อนักคิดพัฒนาความมีเหตุผลมากขึ้น ความเชื่อที่ว่าโลกนี้น่าจะมีสัญฐานกลมก็มีน้ำหนักมากขึ้น เหตุผลที่คิดได้ง่าย ๆ ก็มีเช่น ดวงอาทิตย์ดวงจันทร์นั้นกลม โลกก็น่าจะเป็นเช่นกัน หรือพื้นน้ำมหาสมุทรที่ปรากฏต่อสายตามีลักษณะโค้งลงไม่ได้เป็นเส้นตรง ส่วนนักวิทยาศาสตร์นักดาราศาสตร์มีความคิดที่เป็นระบบกว่า สามารถสรุปได้ว่าโลกกลมและหมุนรอบตัวเองด้วยหลักทางวิทยาศาสตร์ ความเชื่อนี้ได้รับการยืนยันที่โต้แย้งไม่ได้เมื่อเราสามารถถ่ายภาพโลกของเราเองจากอวกาศ

เมื่อเราพิจารณาข้อมูลข้อเท็จจริงต่าง ๆ ตามที่กล่าวมาแล้ว ข้อที่ว่าโลกนี้กลมจึงมีเหตุผลมากกว่า และเราควรเชื่ออย่างนั้น นี่เป็นผลมาจากการคิดอย่างมีเหตุผล คือเราเชื่อในอำนาจของความเป็นเหตุเป็นผลที่สะท้อนภาพความจริงได้ตรงกว่า เราไม่ได้เชื่อง่าย ๆ ในสิ่งที่เราเห็น หรือเชื่อตามบุคคลที่สังคมยกย่องเชื่อถือ หรือเชื่อตามคัมภีร์โบราณ เราจะเชื่อต่อเมื่อมีหลักฐานและข้อพิสูจน์ที่น่าเชื่อ นี้คือหัวใจของการคิดอย่างมี้หตุผล

ความจริงทางกายภาพอย่างโลกแบนโลกกลมนั้นเรียกว่าง่ายต่อการหาข้อยุติ น้อยคนนักที่จะดื้อดึงยืนยันว่าโลกแบนอยู่[^flatearth] ส่วนการหาความจริงในด้านอื่น ๆ ของมนุษย์ เช่น ด้านสังคม เศรษฐกิจ การเมือง จนถึงศาสนานั้นยากกว่ามาก บางครั้งเราไม่อาจจะหาคำตอบได้เด็ดขาดแน่นอน บ่อยครั้งปัญหาในมิติเหล่านี้จึงมีช่องว่างให้เกิดการโต้แย้ง การคิดอย่างมีเหตุผลจึงยิ่งมีความจำเป็นในการหาความจริง โดยเฉพาะอย่างยิ่งความจริงทางศาสนาที่เป็นเป้าหมายหลักของโครงการนี้

[^flatearth]: ฝรั่งเขามีองค์กรหนึ่งเรียกว่า Flat Earth Society มีสมาชิกที่ยังยืนยันว่าโลกแบนอยู่

## คู่มือการคิดอย่างมีเหตุผลฉบับเร่งด่วน
การศึกษาเรื่องการคิดอย่างมีเหตุผลที่เป็นระบบนั้นเป็นเรื่องยากสำหรับคนทั่วไป ผู้ที่เรียนในมหาวิทยาลัยสามารถเรียนรู้ได้ในวิชา critical thinking หรือวิชาตรรกศาสตร์ (logic) ถ้าจะเอากันจริงจังก็มีสิ่งที่ต้องเรียนรู้มากมาย เช่น การใช้เหตุผลแบบนิรนัย แบบอุปนัย แบบเงื่อนไข และอื่น ๆ การใช้เหตุผลที่ผิดพลาด (fallacies) ในปัจจุบันน่าจะรวมพื้นฐานจิตวิทยาแห่งการรู้คิด (cognitive psychology) ไปด้วย เรื่องเหล่านี้มากและยากเกินไปที่จะพูดถึงในที่นี้

สำหรับบุคคลทั่วไปผู้เขียนขอเสนอหลักสูตรเร่งด่วนให้ทุกท่านได้รู้จักการพัฒนาทักษะการคิดเป็นเบื้องต้น พอที่จะต่อสู้กับโลกที่ไร้เหตุผลในปัจจุบันได้ หลักสูตรนี้เรียกว่า *พัฒนาการคิดอย่างมีเหตุผลใน 13 ขั้นตอน*[^elderpaul]

[^elderpaul]: ดัดแปลงตัดทอนจาก *30 Days to Better Thinking and Better Living Through Critical Thinking: A Guide for Improving Every Aspect of Your Life* เขียนโดย Linda Elder กับ Richard Paul (2013) โดยหัวข้อกับแนวคิดพื้นฐานคล้ายกัน แต่รายละเอียดไม่เหมือนกัน

### 1. ยอมรับความโง่ของตัวเอง
ข้อแรกนี้อาจจะยากหน่อย แต่จำเป็นจริง ๆ สำหรับการพัฒนา ถ้าเราไม่เห็นหรือไม่อาจยอมรับว่าตัวเองโง่[^foolish] เราก็ไม่มีทางที่จะพัฒนาให้ฉลาดขึ้น เราต้องยอมรับว่าคนส่วนใหญ่รวมทั้งเราด้วยมีความเชื่ออย่างใดอย่างหนึ่งบนฐานของอคติ ความลำเอียง หรือความจริงเพียงครึ่งเดียว และบางครั้งบนความงมงายไร้เหตุผล

[^foolish]: คำว่า 'โง่' อาจจะดูกร้าวร้าวไปนิด แต่มันตรงความหมายที่สุด เพราะมันไม่ใช่เพียงความไม่รู้  (ignorance) แม้เราจะรู้อะไรมากมายแต่ไม่รู้จักนำมาใช้ประโยชน์ หรือใช้ผิดวิธีจนเสียของ เรียกว่า 'โง่' ดูจะตรงกว่า

การยอมรับความโง่ของตัวเองไม่ใช่เรื่องน่าอาย แต่เป็นการอ่อนโน้มถ่อมตนทางความรู้ เพราะความจริงแล้วเราไม่ได้รู้อะไรทุกเรื่อง และคนที่รู้จริงมากกว่าเรามีอยู่มากมาย การยอมรับในความไม่รู้จะเปิดทางให้การแสวงความรู้ที่ดีกว่าเกิดขึ้น

ตัวอย่างที่ดีที่สุดในเรื่องนี้คือ Socrates (470--399 BC) นักปรัชญาชาวกรีก โซเครติสชอบไปที่ตลาดเพื่อคุยกับบุคคลต่าง ๆ ที่อ้างว่าตัวเองเป็นผู้รู้ในเรื่องใดเรื่องหนึ่ง เมื่อคุยไป ๆ เขากลับพบว่าจริง ๆ แล้วคนที่คิดว่าตัวเองรู้นั้นไม่ได้รู้อะไรดีกว่าเขาเลย ในสมัยนั้นคนในกรุงเอเธนส์ถือว่าโซเครติสฉลาดที่สุด เพราะเขารู้และยอมรับว่าตัวเองไม่รู้ ในขณะที่คนอื่น ๆ ไม่รู้ว่าตัวเองไม่รู้

การเยียวยาในข้อนี้คือเราต้องหมั่นตรวจสอบความเชื่อของตัวเอง สังเกตว่าสิ่งที่เราเชื่อนี้มากจากไหน อะไรคือหลักฐาน อะไรคือข้อพิสูจน์ เราต้องรู้ในข้อจำกัดและความไม่เป็นกลางของแหล่งที่มา รู้ว่าใครหรืออะไรคือต้นตอของความเชื่อนี้ เขามีความน่าเชื่อถือขนาดไหน ข้อมูลที่ใช้มีความน่าเชื่อถือขนาดไหน มีส่วนไหนที่ถูกละเลย มีส่วนไหนที่ถูกบิดเบือน

### 2. ตรงไปตรงมา
ข้อนี้มากจากคำภาษาอังกฤษว่า *integrity* เป็นความซื่อสัตย์และยึดมั่นในหลักจริยธรรม ข้อนี้มีหลักปฏิบัติที่จำง่าย ๆ คือ *ทำในสิ่งตัวเองพูด และยอมรับในสิ่งที่ตัวเองทำ* ความตรงไปตรงมามีความสำคัญในการเยียวยาภาวะตีสองหน้า (hypocrisy) ของเรา ข้อนี้เหมือนข้อแรกคือทำจริง ๆ ไม่ง่ายนัก

{: .remember }
ตรงไปตรงมา =  *ทำในสิ่งตัวเองพูด และยอมรับในสิ่งที่ตัวเองทำ*

> Only to the extent that our beliefs and actions are consistent, only when we say what we mean and mean what we say, do we have intellectual integrity.[^elderpaul-integrity]
>
> เราจะมีความซื่อตรงทางสติปัญญาก็ต่อเมื่อความเชื่อและการกระทำของเรานั้นสอดคล้องกัน กล่าวคือเมื่อเราพูดในสิ่งที่เราตั้งใจหมายถึง และตั้งใจหมายถึงในสิ่งที่เราพูด

[^elderpaul-integrity]: Linda Elder and Richard Paul, 2013, *30 Days to Better Thinking and Better Living Through Critical Thinking: A Guide for Improving Every Aspect of Your Life*, revised and expanded ed., Pearson Education, p. 52.

เหตุผลที่ความตรงไปตรงมาทำได้ยากเพราะภาวะตีสองหน้าเป็นพื้นฐานโดยธรรมชาติของเราทุกคน มีอย่างน้อย 3 ทางดังนี้
1. เรามักจะประเมินคนที่ไม่เห็นด้วยกับเราด้วยมาตรฐานที่สูงกว่ากับการที่เราประเมินตัวเองหรือคนที่เราคุ้ยเคย เรียกได้ว่าเรามีสองมาตรฐานโดยธรรมชาติ ตัวอย่างเช่นเรามักจะมองคนต่างศาสนาว่าโหดร้ายเห็นแก่ตัว ในขณะที่มองชาวพุทธกันเองว่าโอบอ้อมอารี
2. เรามักจะทำตรงกันข้ามกับสิ่งที่เราบอกว่าเชื่อ เช่นเราบอกว่าเชื่อในความจริงแต่ก็แอบโกหกในบางครั้ง
3. เรามักจะมองไม่เห็นพฤติกรรมที่ขัดแย้งของกลุ่มคนที่เหมือนกับเรา เช่นเรามักมองไม่เห็นว่ากลุ่มคนที่เราสมาคมด้วยมีความเห็นแก่ตัวเหมือน ๆ กับคนกลุ่มอื่น ๆ

ภาวะตีสองหน้ามักเกิดขึ้นโดยไม่รู้ตัว ยากที่จะสังเกตเห็นโดยตัวเอง เพราะเรามักจะมีกลไกอ้างเหตุผลรองรับการกระทำของตนเอง แต่คนอื่นจะเห็นชัดในความไม่คงเส้นคงวาของเรา รวมถึงความขัดแย้งในสิ่งที่เราพูดกับสิ่งที่เราทำ

เรามักจะเกลียดคนพูดโกหกและเห็นแก่ตัว เวลาคนอื่นโกหกเราจะว่าเขาทำไม่ดี เห็นแก่ตัว แต่พอเราเองโกหกเรากลับบอกว่าที่ทำเพราะความจำเป็นหรือไม่มีทางเลือก เราคาดหวังจะให้คนอื่นมีมาตรฐานทางศีลธรรมสูง แต่กับตัวเราเองเรากลับใช้มาตรฐานที่ต่ำกว่า เรามักอยากคบเพื่อนที่ดีเพราะการคบคนดีย่อมได้ประโยชน์มากกว่า แต่เราไม่อยากทำตัวเองให้ดีขนาดนั้น เพราะเป็นคนดีจะต้องเสียสละ ลำบากและเจ็บปวดในบางครั้ง

การเยียวยาภาวะตีสองหน้าของเราทำได้โดยหมั่นสำรวจความขัดแย้งระหว่างสิ่งที่เราเชื่อกับสิ่งที่เราทำ และเผชิญหน้ากับความน่ารังเกียจนั้นอย่างตรงไปตรงมา ไม่หาข้ออ้างที่ทำให้ตัวเองดูดีขึ้น

เมื่อเราสามารถเผชิญหน้ากับภาวะตีสองหน้าของเราได้แล้ว เราจะเริ่มก้าวข้ามมันได้ เราจะรู้ว่าเราไม่สามารถควบคุมมันได้อย่างสมบูรณ์เด็ดขาด และเมื่อเรามองไปที่คนอื่น ๆ เราก็จะพบว่าเขาเหล่านั้นก็มีสภาพไม่ต่างอะไรจากเรา ทำอย่างนี้เราจะเห็นตัวเราในความเป็นจริงมากขึ้น และเราจะตรงไปตรงมามากขึ้น (อาจจะไม่ที่สุด แต่มากขึ้น)

### 3. ใส่ใจมุมมองของคนอื่น
คนเรามักจะคิดว่าสิ่งที่เราเชื่อเราทำนั้นถูกที่สุด โดยมองคนที่คิดต่างว่าผิดหรือไม่เข้าท่า ในข้อนี้เราต้องรู้จักมองปัญหาจากมุมของคนอื่นด้วย เพราะเราต่างคนต่างก็มีโอกาสผิดพลาดกันทั้งนั้น เราจะต้องเข้าใจว่าแต่ละคนมีบริบทที่ต่างกัน การตัดสินใจในสถานการณ์ต่าง ๆ ย่อมต่างกัน เมื่อมีคนคิดต่าง แทนที่จะมองว่าเขาผิด เราควรจะลองคิดในมุมของเขาบ้าง บางครั้งเราอาจจะเกิดมุมมองและความรู้ใหม่ ๆ ก็ได้

ข้อนี้สำคัญเพราะว่าเป็นการเปิดโอกาสให้ความคิดของเราพัฒนา เมื่อเราไม่ปิดกั้นความคิดที่แตกต่าง เราจะมีโอกาสค้นพบความคิดที่ดีกว่าหรือถูกต้องกว่าความคิดเดิมของเรา

นอกจากนี้การใส่ใจมุมมองของคนอื่นยังส่งเสริมความสัมพันธ์ระหว่างบุคคล และทำให้เราเข้าใจสิ่งต่าง ๆ มากขึ้น บางครั้งเราตัดสินไปเองว่าคนอื่นนั้นคิดผิด โดยไม่ได้เข้าใจเขาจริง ๆ สิ่งที่ควรทำคือ แสดงการใส่ใจและถามหาความชัดเจนว่าสิ่งที่คนนั้นคิดหรือทำมีความหมายที่แท้จริงหรือแรงจูงใจอย่างไร

### 4. มีเป้าหมายชัดเจน
รู้ให้ชัดว่าแท้จริงแล้วเราต้องการอะไร อะไรคือเป้าหมายของการรับแนวคิดหรือแนวปฏิบัติบางอย่างเข้ามา ข้อนี้สำคัญเพราะถ้าเราไม่รู้ว่าเรากำลังไปจะไหน การกระทำต่าง ๆ ย่อมไร้ความหมาย

สิ่งที่ทำให้ข้อนี้ทำได้ยากในบางครั้งคือ เรามักจะมีเป้าหมายที่ไม่เปิดเผย ตัวอย่างเช่น เราอาจจะแสดงออกชัดเจนว่าเราต้องการปฏิบัติธรรมเพื่อความสงบ แต่ลึก ๆ แล้วเราต้องการจะหาเพื่อนหรือคนที่มีความสนใจเหมือน ๆ กัน

ข้อปฏิบัติสำคัญในเรื่องนี้คือ เราต้องสำรวจความต้องการของตนให้ชัดเจน มันอาจจะมีหลายชั้นซ้อนกัน แต่เราต้องรู้ให้ชัดว่ามีอะไรบ้าง และจัดลำดับความสำคัญให้ถูกต้อง หมั่นสังเกตว่าการกระทำอันหนึ่ง ๆ มีแรงจูงใจมาจากความต้องการใด ทำอย่างนี้โอกาสที่จะทำผิดเป้าหมายก็น้อยลง เพราะปัญหาส่วนใหญ่เกิดจากเราทำในสิ่งที่เราไม่ได้ต้องการจริง ๆ

เมื่อเข้าใจความต้องการของตัวเองแล้ว เราก็จะเข้าใจคนอื่นด้วย เพราะเขาเองก็อาจจะมีความต้องการที่ไม่เปิดเผยเช่นกัน การสังเกตพฤติกรรมคนอื่นจะทำให้เราเห็นความต่างระหว่างสิ่งที่เขาต้องการกับสิ่งที่เขาทำ นั่นอาจจะแสดงให้เห็นเป้าหมายที่ถูกซ่อนอยู่ก็ได้

### 5. อย่าไหลตามน้ำ คิดด้วยตัวเอง
มนุษย์เป็นสัตว์สังคม เมื่อเกิดมาเราจะต้องเป็นสมาชิกของสังคมใดสังคมหนึ่ง และเมื่อเราเติบโตขึ้นเราก็จะเป็นสมาชิกของกลุ่มหรือองค์กรต่าง ๆ อีกมากมาย ในแต่ละสังคมและวัฒนธรรมย่อย ๆ เหล่านี้จะมีกฎระเบียบต่าง ๆ ที่เราต้องยอมรับและปฏิบัติตาม รวมทั้งความเชื่อพื้นฐาน พฤติกรรมที่เหมาะสม และข้อห้ามต่าง ๆ เป็นธรรมชาติของคนที่อยู่ในสังคมหรือในกลุ่มวัฒนธรรมย่อยที่จะยอมรับสิ่งที่วางไว้เหล่านี้โดยไม่คิดโต้แย้ง เพราะนั่นอาจจะเป็นอันตรายต่อสมาชิกภาพของตนในสังคมนั้น ๆ

มองเผิน ๆ แล้วการปฏิบัติตามขนบธรรมเนียมของสังคมเป็นผลดีต่อบุคคลเอง และเราทุกคนก็ควรจะทำไปตามนั้น แต่สิ่งที่ได้วางไว้ใช่ว่าจะดีทุกอย่างเสมอไป หรือยังคงเป็นประโยชน์ต่อทุกคนอย่างเท่าเทียมในทุกยุคทุกสมัย ปัญหาข้อนี้ไม่ได้อยู่ที่กฎระเบียบต่าง ๆ ที่ทุกคนในสังคมจะต้องยอมรับ แต่อยู่ที่ความยุติธรรมและเท่าเทียม นี่เป็นปัญหาทางสังคมที่พบเห็นได้ทุกที่ทุกเวลา

การปฏิบัติในข้อนี้ทำได้ยากมาก แต่สำหรับคนที่คิดอย่างมีเหตุผลแล้ว เราจะต้องตระหนักถึงเรื่องนี้ คือเราจะต้องเชื่อในเหตุผลมากกว่าความเชื่อที่ไร้เหตุผลของกลุ่ม เพราะมีบ่อยครั้งที่ค่านิยมทางสังคมบางอย่างนำไปสู่ความไม่เท่าเทียม การอ้างผลประโยชน์ของคนหมู่มากบางครั้งเป็นเพียงการใช้วาทศิลป์โน้มน้าวและบิดเบือน (พบมากในวาทะของนักการเมือง) แต่ผู้ที่ได้ประโยชน์มากที่สุดกลับเป็นคนเพียงไม่กี่คน

### 6. คิดให้ชัดเจน
ความคลุมเครือเป็นศัตรูสำคัญของความมีเหตุผล เวลาจะคิดเกี่ยวกับสิ่งใดเราต้องทำสิ่งนั้นให้กระจ่าง ยกตัวอย่างง่าย ๆ เรามักจะได้ยินอยู่เสมอ ๆ ว่า *ทำดีไม่ได้ดี* ถ้าพิจารณาให้ดีคำพูดนี้มีความคลุมเครือ เพราะดูเหมือน 'ดี' แรกกับ 'ดี' หลังจะมีความหมายต่างกัน ถ้ามันเหมือนกันปัญหาจะไม่เกิดขึ้น เช่นถ้าเราทำม้านั่งสิ่งที่ได้ก็ต้องเป็นม้านั่ง ปัญหาที่ว่า *ทำม้านั่งไม่ได้ม้านั่ง* นั้นไม่มี (บางคนทำม้านั่งแต่กลับได้โต๊ะกินข้าว ความจริงต้องบอกว่าเขาทำโต๊ะกินข้าวจึงได้โต๊ะกินข้าว แต่อาจจะเริ่มความตั้งใจที่ม้านั่งก่อน) ในทำนองเดียวกัน ถ้าเราชัดเจนในความดีที่เราทำ เมื่อทำเสร็จเราย่อมได้ทำความดีนั้นแล้ว ส่วนผลที่ตามมานั้นอีกเรื่องหนึ่ง ท่านพุทธทาสภิกขุกล่าวใว้ชัดเจนในเรื่องนี้

> ทำดีได้ดีแน่, เพราะมันดีอยู่ที่ตัวการกระทำนั่นเอง, และมันดีเสร็จแล้วตั้งแต่เมื่อทำ. แต่ที่มันจะได้เงินหรืออื่น ๆ ด้วยหรือไม่ นั่นเป็นอีกส่วนหนึ่ง.[^buddhadasa-goodbad]

[^buddhadasa-goodbad]: จาก "ทำดีได้ดี ทำชั่วได้ชั่ว" เขียนไว้เมื่อ 29 พฤศจิกายน 2493 ใน *ชุมนุมข้อคิดอิสระ* โดยพุทธทาสภิกขุ พ.ศ. 2499 ธรรมสภา

ความชัดเจนมีความสำคัญมากต่อการคิดอย่างมีเหตุผล ถ้าเราไม่ทำสิ่งที่กำลังพูดถึงให้กระจ่าง จะพบว่าในความจริงเราพูดกันคนละเรื่อง การถกเถียงในอาการแบบนี้ไร้ประโยชน์และเสียเวลาเปล่า ดังนั้นเวลาจะพูดอะไรกับใคร ควรทำสิ่งที่หมายถึงให้ชัดเจน และเมื่อเราสงสัยในคำที่คนอื่นใช้ ก็ควรสอบถามให้แน่นอนว่าจริง ๆ แล้วเขาหมายถึงอะไร

### 7. ตรงประเด็น
ความชัดเจนในสิ่งที่กำลังพูดถึงนั้นสำคัญแต่ไม่เพียงพอ เราจะต้องรู้อีกด้วยว่าสิ่งนั้นเกี่ยวข้องหรือไม่อย่างไรกับเรื่องที่กำลังพูดอยู่ ขอยกตัวอย่างที่คนมักจะไม่คิดถึง บางคนชอบพูดว่า *ถ้ากฎแห่งกรรมไม่มี นรกสวรรค์ไม่มี คนก็จะทำชั่วกันหมด* ในประโยคนี้มีคำสำคัญ 3 คำคือ กฎแห่งกรรม นรกสวรรค์ และทำชั่ว ในความสอนของพุทธศาสนาสามคำนี้มีความชัดเจนอยู่ในตัว แต่มันไม่ได้มีความสัมพันธ์ดังที่กล่าวมา

กฎแห่งกรรมนั่นเรื่องหนึ่ง นรกสรรค์นั่นอีกเรื่องหนึ่ง การทำดีทำชั่วนั่นก็อีกเรื่องหนึ่ง ทั้งสามเรื่องอาจจะไม่เกี่ยวข้องกันเลยก็ได้ กล่าวคือ เราสามารถทำดีได้โดยไม่ต้องอาศัยเครื่องล่อ (สวรรค์) หรือคำขู่ (นรก) หรือกฎที่กำหนดขึ้น[^lawkarma] ดังนั้นการอ้างเหตุผลดังกล่าวจึงไม่ตรงประเด็น

[^lawkarma]: เรื่องนี้เป็นเรื่องใหญ่และสำคัญ ผู้เขียนมีความเห็นว่า กฎแห่งกรรมตามนัยของพุทธศาสนาไม่ได้เป็นกฎธรรมชาติเหมือนกฎทางวิทยาศาสตร์ แต่เป็นกฎที่กำหนดขึ้น (คล้ายกฎหมาย) เพื่อจุดประสงค์ทางด้านศีลธรรม

ถ้าจะพูดให้ตรงประเด็นในเรื่องการทำดีทำชั่ว จะต้องบอกว่าคนทำชั่วเพราะมีกิเลสอันได้แก่ โลภ โกรธ หลง ถ้าเราส่งเสริมให้คนมีโลภโกรธหลง คนก็จะทำชั่วกันทั่วไปจนเป็นเรื่องธรรมดา (ดูเหมือนว่าสถานการณ์จริง ๆ ก็กำลังเป็นเช่นนั้น)

### 8. มีเหตุมีผล
ข้อนี้เป็นหัวใจสำคัญของการคิดอย่างมีเหตุผล นั่นคือเราต้องรู้ว่าความมีเหตุมีผลนั้นคืออย่างไร ผู้ที่ศึกษาตรรกศาสตร์มาอาจจะได้เปรียบในข้อนี้ เพราะได้รู้ว่าอะไรคือการอ้างเหตุผลที่ดี อะไรคือความไร้เหตุผล[^fallacies] สำหรับคนทั่วไปผู้เขียนคิดว่าความมีเหตุมีผลในระดับสามัญสำนึกน่าจะเพียงพอในสถานการณ์ส่วนใหญ่

[^fallacies]: ศึกษาเพิ่มเติมใน [ความผิดพลาดที่พบบ่อยในการใช้เหตุผล](/docs/fallacies.html)

ที่สำคัญเราจะต้องยอมรับความผิดพลาดของตัวเองเมื่อเราคิดผิด และพร้อมที่จะศึกษาเพิ่มเติมและแก้ไขความคิดให้รอบคอบรัดกุมมากขึ้น ไม่มีใครสมบูรณ์แบบในเรื่องการคิด แม้แต่นักคิดคนสำคัญของโลกก็ยังเคยคิดผิด[^wrongthinker] สิ่งที่สำคัญคือเราต้องพยายามที่จะทำให้ผิดกลับเป็นถูก หรืออย่างน้อยก็ผิดน้อยลง

[^wrongthinker]: ผู้เขียนอยากจะเพิ่มว่าแม้พระพุทธเจ้าก็ยังเคยคิดหรือตัดสินใจผิด แต่กลัวคนส่วนใหญ่จะเคืองเอา ศึกษาเพิ่มเติมใน [เข้าใจสัพพัญญูให้ถูกต้อง](/docs/omniscience.html) ผู้ที่อยากจะรู้ด้วยตัวเองลองไปศึกษาวิจัยที่มาของปาราชิกข้อสาม (ห้ามฆ่ามนุษย์)

### 9. ถามคำถามเชิงลึก
คำถามเป็นจุดเริ่มต้นของการคิดหาเหตุผล คำถามตื้น ๆ ได้คำตอบตื้น ๆ เช่น พระพุทธเจ้าออกบวชเมื่อใด? (อายุ 29) ถามลึกเข้าไป ก็ได้คำตอบลึกเข้า เช่น ทำไมพระพุทธเจ้าจึงออกบวช? (เทวทูตหรือนิมิตทั้งสี่ปรากฏ) สำหรับการคิดอย่างมีเหตุผลความสงสัยในเชิงลึกย่อมนำไปสู่ความเข้าใจในเชิงลึก นั่นคือเราควรจะมองปัญหาต่าง ๆ ให้ลึกซึ้ง หลาย ๆ ด้าน และพยายามตั้งคำถามที่เจาะเข้าไปจนถึงแก่นของปัญหา

ตัวอย่างเช่น เป็นไปได้อย่างไรที่พระพุทธเจ้าจะไม่เคยเห็นนิมิตทั้งสี่ (คนแก่ คนเจ็บ คนตาย และสมณะ) ก่อนหน้านั้น? สมณะที่ว่านี่คือนักบวชในสำนักใด? ลึกลงไปอีก ทำไมแค่เห็นคนแก่คนเจ็บคนตายจึงเป็นแรงจูงใจให้ออกบวชได้?[^renounce] เราก็เห็นกันทุกวันทำไมจึงไม่บวช? เป็นไปได้ไหมที่เจ้าชายสิทธัตถะไม่ได้มีความสุขในขณะนั้น (อาจจะทะเลาะกับชายาหรือบิดามารดาหรือเบื่อหน่ายสภาพแวดล้อม---เหตุผลใหญ่ข้อหนึ่งของคนบวชสมัยนี้) จึงคิดออกบวช? ถ้าท่านมีจินตนาการก็อาจจะคิดอะไรต่อไปได้อีกมากมาย การถามคำถามเชิงลึกอาจจะไม่ได้คำตอบเสมอไป แต่เป็นการเปิดโอกาสให้เราได้คิดถึงความเป็นไปได้อื่น ๆ ที่เราไม่เคยคิดมาก่อน

[^renounce]: เมื่อเห็นว่าเกิดแก่เจ็บตายเป็นธรรมชาติ คือเป็นสิ่งที่เราควบคุมอะไรไม่ได้ มันเป็นไปตามเหตุปัจจัย ความคิดที่จะพ้นสภาพเกิดแก่เจ็บตายจึงเป็นเรื่องไร้เหตุผล เป็นจินตนาการเพ้อฝัน แม้นักบวชก็อาจไม่พ้นสภาพแก่เจ็บและตาย ประเด็นเรื่องนี้มีความลึกซึ้งมาก เป็นเรื่องที่ควรตั้งคำถาม ถ้าเราเข้าใจธรรมชาติของคัมภีร์ทางศาสนาจะเห็นว่า เหตุการณ์ที่อธิบายในคัมภีร์มักจะส่งเสริมกันและกัน เพื่อรักษาความมีเหตุผลของหลักการและจุดยืนของนิกาย แต่บางครั้งความพยายามที่จะหาเหตุผล (rationalize) ให้กับเรื่องบางเรื่องนำไปสู่ความไร้เหตุผล (unreasonable) ในที่สุด

ไม่ต้องสงสัยเลยว่าการสอนพุทธศาสนาในแนวขนบจะไม่ส่งเสริมให้ผู้ศึกษาตั้งคำถามแบบนี้ แม้แต่ผู้ปกครองเองก็ไม่ชอบให้ประชาชนตั้งคำถาม เพราะพลเมืองในอุดมคติของผู้ปกครองคือคนที่เชื่อฟังไม่ช่างสงสัย ถ้าเราเชื่อว่าพุทธศาสนาคือของจริง ทนต่อการพิสูจน์ ไม่ว่าจะตั้งคำถามอย่างไร คำตอบที่ได้ก็ไม่ควรหลุดออกจากแนวความจริง

### 10. แยกให้ออกระหว่างการถามข้อเท็จจริง ความชอบ และการตัดสินใจ
เวลาเราเผชิญกับคำถามเราจะต้องแยกประเภทของคำถามให้ออก มิฉะนั้นเราจะสับสนในการหาคำตอบ โดยทั่วไปคำถามสามารถแบ่งได้ 3 อย่างคือ

1. *ถามหาข้อเท็จจริง* เป็นการหาคำตอบภายในระบบในระบบหนึ่ง คำถามประเภทนี้ต้องการข้อพิสูจน์และการคิดหาเหตุผลภายใต้กฎเกณฑ์ของระบบนั้น ๆ คำตอบที่ได้มักจะมีที่ถูกต้องที่สุดอันหนึ่ง ตัวอย่างเช่น การหาคำตอบของโจทย์คณิตศาสตร์ ผลที่ได้ของคำถามแบบนี้คือ ความรู้
2. *ถามหาความชอบ* เป็นการหาคำตอบที่ไม่อิงกับระบบใด เป็นการถามเพื่อให้ระบุความชอบส่วนบุคคลหรือเป็นความเห็นเชิงอัตวิสัย (subjective) คำตอบที่ได้ไม่มีถูกไม่มีผิด เพราะไม่มีเกณฑ์จากระบบจะตัดสิน ตัวอย่างเช่น ถามว่า "ชอบไปเที่ยวภูเขาหรือทะเล?" หรือ "วงดนตรีที่ชอบคือวงใด?"
3. *ถามเพื่อตัดสินใจ* เป็นการหาคำตอบที่เกี่ยวพันกับหลายระบบ จึงต้องการการคิดหาเหตุผลจากหลายระบบ ซึ่งผลที่ได้ย่อมขัดแย้งกันเพราะแต่ละระบบมีเกณฑ์ในการตัดสินแตกต่างกัน คำตอบที่ได้มีหลายคำตอบ ไม่มีถูกกับผิด แต่จะมีดีกว่ากับแย่กว่า ตัวอย่างเช่น "เราควรยกเลิกโทษประหารชีวิตหรือไม่?" หรือ "ระบอบการปกครองที่เหมาะสมในสถานการณ์ปัจจุบันคืออะไร?" การหาคำตอบประเภทนี้ยุ่งยากที่สุด เพราะเราต้องคำนึงถึงปัจจัยหลายด้านหลายมิติ และเราไม่อาจจะทำให้ทุก ๆ ฝ่ายพอใจ และเมื่อมีผลประโยชน์เข้ามาเกี่ยวข้องการประเมินมักจะไม่เป็นไปอย่างตรงไปตรงมา

ถ้าเราแยกไม่ออกระหว่างคำถามสามประเภทนี้ ผลที่ได้คือความสับสนและหลงประเด็น ทางที่ดีเราควรจะถามผู้ตั้งคำถามให้ชัดเจนว่าที่ถามนั้นต้องการอะไร เช่น ถ้ามีคนถามว่า "การทำแท้งผิดหรือไม่?" เราควรจะทำให้แน่ใจก่อนว่าเป็นการถามเพื่อหาคำตอบในระบบใดระบบหนึ่งหรือไม่ ถ้าเป็นการถามว่าจากมุมมองของพุทธศาสนาการทำแท้งผิดหรือไม่ คำตอบที่ได้คือ ผิด

แต่ถ้านั่นเป็นการถามหาความเห็นส่วนบุคคล เราก็สามารถตอบได้โดยไม่อิงกับระบบใด แต่ควรจะระบุให้ชัดว่า นี่คือความเห็นหรือความชอบใจของเรา และถ้าการถามเป็นการอภิปรายที่ต้องโยงการอ้างเหตุผลจากหลาย ๆ ระบบ เราก็ควรจะระบุให้ชัดว่าคำตอบที่ได้อยู่ภายใต้กฎเกณฑ์ของระบบใด เช่น เรื่องทำแท้งอาจจะเกี่ยวข้องกับสิทธิมนุษยชนของสตรีด้วย คือผู้ตั้งท้องควรจะมีสิทธิ์ในร่างกายและความมีสุขภาพสมบูรณ์ของตน

### 11. มองให้ทะลุนัยยะที่แฝงอยู่และผลที่จะตามมา
ข้อนี้เป็นเครื่องวัดที่ดีของความมีทักษะในการคิด เวลาเราพบคำถามอย่างใดอย่างหนึ่ง เราควรจะมองถึงนัยยะที่แฝงอยูในคำถามนั้นด้วย รวมทั้งผลกระทบที่ตามมาในการถามนั้น การตีนัยยะของคำถามออกจะช่วยให้เราแยกประเภทคำถามได้ถูกต้องขึ้นและช่วยไม่ให้เราหลงประเด็นหรือถูกควบคุมโดยผู้ตั้งคำถาม การฝึกวิเคราะห์การตั้งคำถามของสื่อมวลชนจะช่วยพัฒนาทักษะข้อนี้ได้มาก

ขอยกตัวอย่างง่าย ๆ ที่ไม่กระทบกับใคร เมื่อคนที่เราอยู่ด้วยถามเสียงดังว่า "ทำไมจานถึงยังไม่ได้ล้าง?" จากนัยยะของคำถามเราสรุปได้ว่า
- จากมุมมองของผู้ถาม เรามีหน้าที่ล้างจานและเราควรล้างให้เสร็จก่อนหน้านั้นแต่เราไม่ได้ทำ
- ผู้ถามมีความโกรธหรืออย่าน้อยก็หงุดหงิดและผิดหวัง
- นั่นอาจจะไม่ใช่คำถามจริง ๆ แต่เป็นการขอให้เราไปทำหน้าที่ให้เสร็จ
- ผลที่ตามมาของคำถามคือทำให้เรารู้ว่า ในวันข้างหน้าเราควรจะล้างจานให้เสร็จก่อนที่ผู้ถามนั้นจะมาพบ เพื่อป้องกันไม่ให้เขาโกรธอีก

### 12. เข้าใจการอนุมานกับข้อสันนิษฐาน
การจะเข้าใจเรื่องราวใด ๆ ได้ชัดเจน เราจะต้องเข้าใจการอนุมานกับข้อสันนิษฐานให้ชัดก่อน เรื่องนี้มีความสำคัญต่อคุณภาพของการประเมินความเป็นเหตุเป็นผล แต่อาจจะต้องออกแรงศึกษาทำความเข้าใจให้ดี

- *การอนุมาน* (inference) เป็นขั้นตอนการทำงานของจิต เป็นการสรุปค่าความจริงจากข้อมูลที่ได้รับ เช่น "วันนี้ฟ้ามืดครึ้ม ฝนน่าจะตก" ข้อสรุปที่ว่าฝนจะตก มาจากข้อมูลที่ว่าวันนี้ฟ้าครึ้ม นี่เป็นการอนุมานอย่างหนึ่ง เมื่อมีข้อมูลอย่างใดอย่างหนึ่งเข้ามาจิตก็จะอนุมานอย่างนี้ตลอดทั้งวัน รวมทั้งวิธีการต่าง ๆ ที่เราเรียนในวิชาตรรกศาสตร์ก็ล้วนแต่เป็นการอนุมานทั้งสิ้น แต่เป็นการใช้เหตุผลที่มีระบบมากกว่าการอนุมานในชีวิตประจำวัน จะเห็นได้ว่าผลที่ได้จากการอนุมานมีทั้ง *มีเหตุผล* (justified) และ *ไร้เหตุผล* (unjustified)[^justified]

[^justified]: เราอาจจะแปล justified ว่ามีข้อพิสูจน์หรือมีที่มาที่ไป และแปล unjustified ไปในทางตรงข้าม ผู้เขียนขอใช้คำง่าย ๆ ว่า มีเหตุผล กับ ไร้หรือไม่มีเหตุผล นั่นคือ justified = reasonable และ unjustified = unreasonable

- *ข้อสันนิษฐาน* (assumption) คือความเชื่อต่าง ๆ ที่เราถือเอาว่าจริง ข้อสันนิษฐานเป็นฐานของการอนุมาน ข้อสันนิษฐานที่มีเหตุผลนำไปสู่การอนุมานที่มีเหตุผล ข้อสันนิษฐานเกิดได้จากหลายที่มา อาจเป็นการอนุมานที่เกิดขึ้นในอดีตแล้วถูกเก็บไว้ในฐานความรู้ของเราก็ได้ หรืออาจจะเกิดจากการได้ยินได้ฟังได้เรียนรู้มา และอาจเกิดจากการคิดเดาเอาเอง (หรือการอนุมานที่อ่อนเหตุผล) โดยทั่วไปข้อสันนิษฐานจะทำงานโดยอัตโนมัตินอกเหนือการควบคุมของจิตสำนึก[^assumption-system1] เมื่อวิเคราะห์ที่มาของข้อสันนิษฐานให้ดี มีความเป็นไปได้ที่เราอาจจะพบอคติ ความลำเอียง และความคิดที่เกิดอย่างไร้เหตุผลอยู่ในนั้น โดยเฉพาะข้อสันนิษฐานที่ไม่ได้เกิดจากการอนุมานที่มีเหตุผลตั้งแต่แรก

[^assumption-system1]: กล่าวได้ว่าข้อสันนิษฐานเป็นการทำงานของการคิดระบบ 1 อ่านเพิ่มเติมใน [ความสำคัญของเหตุผล](/docs/essentials/rationale.html#ธรรมชาติของการใช้เหตุผล)

จากที่กล่าวมาจะเห็นว่าการอนุมานกับข้อสันนิษฐานสัมพันธ์กันแบบลูกโซ่ การอนุมานอาศัยข้อสันนิษฐาน ส่วนข้อสันนิษฐานบางอย่างก็เกิดจากการอนุมานก่อนหน้านั้น หมายความว่าการมีข้อสันนิษฐานที่มีเหตุมีผลเก็บไว้ในฐานความรู้ จะช่วยให้การอนุมานของเรามีเหตุมีผลมากขึ้น ฉะนั้นเราควรจะตรวจสอบข้อสันนิษฐานที่เราใช้อยู่เสมอว่ามีความรัดกุมมากน้อยเพียงใด

จากตัวอย่างที่ยกไว้ข้างบน การอนุมานคือ *ฝนจะตก* จากข้อมูลที่ว่า *ฟ้ามืดครึ้ม* และข้อสันนิษฐานคือ *เมื่อใดที่ฟ้ามืดครึ้มฝนมักจะตก* จะเห็นว่า ข้อสันนิษฐานนี้มีเหตุผลตามหลักวิทยาศาสตร์[^hypothesis] ดังนั้นการอนุมานของเราเรียกได้ว่ามีเหตุผล (แต่ฝนจะตกจริงหรือไม่นั้นขึ้นอยู่กับอีกหลายปัจจัย)

[^hypothesis]: วิทยาศาสตร์เองก็ใช้ข้อสันนิษฐาน แต่เขาเรียกว่า *สมมุติฐาน* (hypothesis) เพราะนักวิทยาศาสตร์ไม่ได้รู้อะไรทุกอย่าง สิ่งที่ไม่รู้เขาก็จะตั้งสมมุติฐานเอาไว้ ต่อเมื่อได้รับการพิสูจน์แล้วว่าจริง สมมุติฐานจะกลายเป็นทฤษฎีไป ข้อแตกต่างที่ชัดเจนระหว่างข้อสันนิษฐานกับสมมุติฐานคือ อย่างแรกส่วนมากทำงานโดยไร้สำนึก (ระบบ 1) ส่วนอย่างหลังเป็นการเกิดจากการไตร่ตรองอย่างมีระบบและมีเหตุมีผล (ระบบ 2)

ขอยกอีกตัวอย่างหนึ่งที่ทำให้เราเห็นปัญหาของการอนุมานและข้อสันนิษฐาน "พระไตรปิฎกเป็นบันทึกความจริง เพราะเป็นคำกล่าวของพระพุทธเจ้าโดยตรง" นี่เป็นการอนุมานจากข้อสันนิษฐานที่ว่า *สิ่งใดที่พระพุทธเจ้ากล่าวสิ่งนั้นเป็นความจริง* ร่วมกับ *คำกล่าวของพระพุทธเจ้าได้ถูกบันทึกไว้* และ *สิ่งที่ถูกบันทึกไว้ได้ตกทอดมาถึงเราเป็นพระไตรปิฎก* สรุปผลของการอนุมานได้ว่า *พระไตรปิฎกเป็นบันทึกความจริง*

การอนุมานนี้ดูจะไม่มีปัญหาอะไรเพราะชาวพุทธถือเช่นนี้มานาน แต่เมื่อเราพิจารณาข้อสันนิษฐานที่ใช้ทีละข้อจะได้ความดังนี้
- *สิ่งใดที่พระพุทธเจ้ากล่าวสิ่งนั้นเป็นความจริง* เป็นคำกล่าวที่อ้างอยู่ในพระไตรปิฎกเอง การใช้ข้อสันนิษฐานนี้รองรับการอนุมานจึงเป็นการ[ทวนคำถาม](/docs/essentials/fallacies.html#ทวนคำถาม) (begging the question) คือไม่ได้สนับสนุนความมีเหตุผล (อันที่จริงคำกล่าวของพระพุทธเจ้าจำนวนไม่น้อยในพระไตรปิฎกไม่ได้เป็นความจริงตามมาตรฐานปัจจุบัน)
- *คำกล่าวของพระพุทธเจ้าได้ถูกบันทึกไว้* ข้อนี้มองได้ว่าเกิดจากการอนุมาน เพราะเมื่อพระพุทธเจ้าสอนสาวก คำสอนก็ถูกจดจำและส่งต่อกันมาจนได้บันทึกเป็นลายลักษณ์อักษร ข้อนี้ถือว่ามีเหตุผลพอประมาณ เพราะสิ่งที่ถูกบันทึกไว้ไม่ได้เป็นคำพูดของพระพุทธเจ้าโดยตรงแต่เป็นการเรียบเรียงใหม่โดยผู้บันทึก
- *สิ่งที่ถูกบันทึกไว้ได้ตกทอดมาถึงเราเป็นพระไตรปิฎก* อันนี้อาจจะมองว่าเป็นความเชื่อที่ได้ยินได้ฟังมา ถ้าที่มาน่าเชื่อถือข้อนี้ก็น่าเชื่อถือ หรืออาจะมองว่าเป็นการอนุมานถ้าเราศึกษาเรื่องนี้โดยการวิเคราะห์และเปรียบเทียบ ความมีเหตุผลของข้อนี้จึงขึ้นอยู่กับคุณภาพของที่มาหรือการอนุมานที่ใช้

จากที่วิเคราะห์มาจะเห็นว่าการอนุมานนี้ไม่ได้มีเหตุมีผลหนักแน่นถึงร้อยเปอร์เซ็นต์เพราะข้อสันนิษฐานที่ใช้ไม่ได้มีความรัดกุมมีเหตุผลเพียงพอ อย่างไรก็ดี ในทางปฏิบัติความเป็นเหตุเป็นผลของคำกล่าวนี้ไม่ได้เป็นปัญหา เพราะโดยจารีตปฏิบัติแล้วระบบจะไม่ปล่อยให้คำถามเรื่องความน่าเชื่อถือในประเด็นนี้เกิดขึ้น

### 13. อย่าโดนลวงด้วยภาษา
การพัฒนาทักษะข้อนี้จำเป็นอย่างยิ่งในปัจจุบันเพราะเรากำลังถูกท่วมทับด้วยสื่อต่าง ๆ และอาวุธสำคัญที่สุดของสื่อก็คือ *ภาษา* กล่าวได้ว่าความจริงต่าง ๆ ที่เรารับรู้ถูกกำหนดด้วยภาษา ถ้าเราไม่ระวังหรือรู้ไม่เท่าทันเราก็จะถูกบงการโดยบุคคลผู้ใช้ภาษานั้น[^newspeak]

[^newspeak]: วรรณกรรมที่น่าสนใจเกี่ยวกับเรื่องนี้คือ *Nineteen Eighty-Four* (1984) ของ George Orwell โดยเฉพาะตอนที่บรรยายเกี่ยวกับ newspeak

อันที่จริงมีเรื่องที่ต้องพูดกันมากในเรื่องภาษา ขอยกตัวอย่างที่สำคัญ ๆ ดังนี้
- คำแต่ละคำเมื่อถูกใช้จะมีทั้งความหมายตรง (denotation) และความหมายโดยนัย (connotation) ถ้าไม่เข้าใจนัยยะที่แฝงอยู่ในคำการตีความก็จะผิดพลาด หรือในการใช้คำบางครั้งก็แฝงไว้ด้วยความหมายที่ไม่ได้พูดถึง ตัวอย่างเช่น "ฉันรักคุณ" ความจริงอาจหมายถึง ฉันรักคุณ (จนกว่าฉันจะพบคนที่ดีกว่า)
- การใช้ภาษาเต็มไปด้วยการอุปมาอุปมัยที่ทำให้สิ่งที่เข้าใจยากกลายเป็นภาพที่เห็นได้ง่ายขึ้น การใช้วาทศิลป์เช่นนี้บางครั้งก็เปลี่ยนแปลงความหมายที่แท้จริง หรือสร้างภาพที่บิดเบือน ตัวอย่างเช่น ในมิลินทปัญหามีการใช้คำว่า นิพฺพานนครํ (เมืองแห่งนิพพาน) และ กมฺมมูลํ (กรรมคือเงินตรา)
- ภาษาไม่ได้ใช้แสดงข้อเท็จจริงอย่างเดียวอย่างประโยคบอกเล่าทั่วไป เราสามารถใช้ภาษาในการถามคำถาม ในการให้สัญญา ในการตั้งชื่อ ในพิธีกรรม ในการทักทาย และอื่น ๆ ถ้าเราตีความหมายผิดการสื่อสารก็จะผิดพลาด เช่น "จานยังไม่ได้ล้าง!" อาจจะเป็นการบอกเล่า หรือคำถาม หรือคำสั่ง หรือการตำหนิ ทั้งนี้ขึ้นอยู่กับบริบทที่เกิดขึ้น
- คำที่ถูกใช้บ่อยจะมีผลต่อการรับรู้ความจริงของเรา อันนี้เป็นเทคนิคสำคัญของการโฆษณา ยิ่งเราเห็นโฆษณาอันไหนบ่อยเราจะยิ่งเชื่อว่าโฆษณาที่ว่านั้นเป็นจริง ตัวอย่างอีกอันหนึ่งที่คนมักจะไม่ค่อยเห็น คือการใช้ภาษาไทยแปลพระไตรปิกฎไม่สามารถหลีกเลี่ยงการใช้ภาษาที่มีชนชั้นได้ ทำให้ภาพสังคมสมัยพุทธกาลที่เราเห็นเป็นภาพสะท้อนของชนชั้นตามสังคมไทย ถ้าเราดูที่ภาษาบาลีโดยตรงจะเห็นความเป็นชนชั้นของภาษาน้อยกว่า เช่น 'ฉัน' มีใช้เพียงคำเดียวคือ อหํ ขณะที่ภาษาไทยแทนด้วยคำหลายคำขึ้นอยู่กับสถานะของผู้พูดกับผู้ฟัง ด้วยเหตุผลนี้ผู้เขียนจึงสนับสนุนให้ผู้สนใจอ่านพระไตรปิฎกจากบาลีโดยตรง หรืออย่างน้อยให้อ่านจากฉบับแปลภาษาอังกฤษ อย่างนี้ท่านจะเห็นภาพตรงตามความเป็นจริงมากกว่า

## สรุป

ที่ว่ามาทั้งหมดมาจาก 13 วันแรกของ *30 Days to Better Thinking and Better Living Through Critical Thinking* ของ Linda Elder กับ Richard Paul แต่ผู้เขียนสรุปและเพิ่มรายละเอียดที่เกี่ยวกับพุทธศาสนาเข้าไป ที่เหลืออีก 17 ข้อไม่ได้เกี่ยวกับการคิดโดยตรงและสามารถทำความเข้าใจได้ง่ายด้วยสามัญสำนึก ผู้สนใจขอให้อ่านเพิ่มเติมจากหนังสือนั้น ในที่นี้จะขอยกเพียงหัวข้อที่เหลือมาดังนี้

**14.** เมื่อได้ข้อสรุป คิดอีกครั้ง
<br>**15.** ยุติธรรม ไม่เห็นแก่ตัว
<br>**16.** ควบคุมอารมณ์ตัวเอง
<br>**17.** ควบคุมความต้องการของตัวเอง
<br>**18.** อย่าทำตัวเหนือกว่าคนอื่น
<br>**19.** อย่าทำตัวด้อยเป็นผู้ตามตลอดเวลา
<br>**20.** ระวังถูกล้างสมองโดยสื่อ
<br>**21.** เลือกข้อคิดที่ได้จากสื่ออย่างระมัดระวัง
<br>**22.** อย่าถูกลวงโดยนักการเมือง
<br>**23.** อย่าเป็นคนช่างติ
<br>**24.** อย่าเคร่งเกินไป มีความปราณี
<br>**25.** ไม่ใช้เวลาไปกับการกังวล
<br>**26.** เป็นประชาชนของโลก
<br>**27.** ทำอะไรก็ได้ให้โลกดีขึ้น
<br>**28.** เห็นการพัฒนาของตนเอง
<br>**29.** ทำตัวเองให้มีความรู้
<br>**30.** มองต่อไปข้างหน้าเพื่อพัฒนาให้ดีขึ้น

## เชิงอรรถ
